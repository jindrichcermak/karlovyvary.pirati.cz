---
date: 2019-06-21
category: blog
layout: post
tags:
    - Zastupitelstvo
    - Vyjádření
    
title: Hračky v rukách politiků
author: MS Karlovy Vary

image: posts/al.jpg
---
**Karlovy Vary jsou často označovány jako rozdělené město. A myslím, že po právu. Je to dáno částečně jeho prostorovým uspořádáním a částečně rozdílným rytmem života domácích obyvatel a návštěvníků města, ať už jsou to turisté nebo lázeňští hosté. Chceme-li tento stav změnit, musíme aktivně pracovat na propojení všech prvků města.**

Kvalitní veřejný prostor může být pojivem, které pomůže utvářet město jako funkční celek. Vizuální podoba prostředí, v němž žijeme, má větší vliv na naše životy, než si mnozí připouští. Ve veřejném prostoru se prolínají životy obyvatel i návštěvníků a jeho kvalita je tedy jejich společným zájmem. Výrazným příkladem, kde vítězí soukromý zájem nad veřejným, je reklama. S větším či menším odporem jsme byli přinuceni přijmout vysokou míru tolerance vůči vizuálnímu smogu. Přirozenou reakcí je také určitá forma selektivního vnímání, na což reklama reaguje stále hrubšími zásahy do veřejného prostoru v boji o naši pozornost. Přestože město nemá pro regulaci reklamy příliš silnou oporu v legislativě, věřím, že je to prostor pro výrazný posun k přívětivějšímu městskému prostředí.

Logickým krokem v této situaci je vytvoření manuálu veřejných prostranství, který by měl najít takové prvky a vlastnosti veřejného prostoru, které budou oním pojivem jednotlivých částí města a jejich obyvatel a návštěvníků. Město tím získá návod, jak pozvednout laťku kvality veřejného prostoru. Tento dokument by měl také definovat kroky vedoucí ke zvýšení povědomí o významnosti tohoto tématu pro úspěšný rozvoj města, které usiluje o přijetí na seznam UNESCO. Je zcela zřejmé, že od manuálu k jeho skutečnému naplnění vede opravdu dlouhá cesta, jak na straně politické reprezentace, tak na straně veřejnosti. O to víc je důležité se na ní vydat co nejdříve a za každých okolností “držet kurz”.


*Článek vyšel v Karlovarských radničních listech - 06/2019*
- - - 
