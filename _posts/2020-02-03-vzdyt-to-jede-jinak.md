---
date: 2020-02-03
category: blog
layout: post
tags:
    - Zastupitelstvo
    - Vyjádření
    - Majetek
title: Vždyť to jede jinak
author: MS Karlovy Vary
image: posts/437.jpg
---
**Největší změnu v karlovarské hromadné dopravě za posledních více než dvacet let doprovází trapné ticho ze všech směrů. I když k „optimalizaci“ (rozumějme škrtům) dojde již za necelý měsíc, informační kampaň ze strany města nebo dopravního podniku je nulová. Jako tradičně, diskuse ke změnám byla veřejnosti zcela uzavřena.**

Vedení města, a v návaznosti dopravní podnik, se rozhodli pro změnu jízdních řádů nikoliv z důvodu proměny dopravních proudů, třeba protože nám na periferii vznikl velký úřednický komplex s knihovnou (schválně se podívejte na jízdní řády; pokud se chcete do areálu krajského úřadu dostat autobusem, z centra jste odkázáni na dvě linky, které jedou v totožný čas). Ke změně nedochází ani po tlaku občanů (i když zejména v Bohaticích nebo Čankově mají ke spokojenosti rozhodně daleko).

Hlavním důvodem pro změny je úspora. Ještě několik týdnů před schválením rozpočtu nebylo jasné, za kolik peněz si magistrát dopravní obslužnost objedná. *„Systémově udělalo vedení města všechny myslitelné chyby. Celý problém dopravní obslužnosti a tu citlivou síť vazeb zjednodušili na ekonomický rozměr. Jenže by si měli uvědomit, že neřídí firmu, ale město,“* komentuje změny předseda zastupitelského klubu Pirátů Jindřich Čermák.

Změny nejvíce pocítí ti, kteří hromadnou dopravu využívají nejvíce – studenti a senioři. Paradoxně těmto skupinám bylo zavedeno po volbách jízdné zdarma. *„Ti, kteří budou moci, změní způsob dopravy. Ať už začnou chodit více pěšky nebo více jezdit autem. Senioři však svoje zvyklosti jen tak změnit nemohou, a tak zhoršení dopravní obslužnosti postihne nejvíce je. Myslím si, že by vyměnili jízdné zdarma za častější spoje,“* zhodnotila situaci zastupitelka a členka výboru pro sociální věci Barbora Hradečná.

Hlavní změnou nových jízdní řádů je zavedení taktu 24 minut ve špičce, 30 minut mimo špičku a 40 minut o víkendech. Z materiálů, které mají zastupitelé k dispozici a podle kterých se mají rozhodovat, nejsou známy podrobnější informace. Nicméně například autobus do lázeňské části jednou za 40 minut o sobotách a nedělích by znamenalo, že četnější dopravu mají i Mariánské Lázně. *„Takto výrazné omezení může spustit nebezpečnou spirálu, kdy platící cestující nebudou mít důvod nadále finančně podporovat mizerné služby. V konečném důsledku tak může město doplácet daleko více peněz,“* varuje zastupitel Pavel Sušanin.

Piráti jsou proti neuváženému snižování komfortu služeb občanům města. Po zásahu do škol a zvýšení poplatků za vjezd do lázeňského území je to nejvýznamnější zásah do kvality života ve městě. „*Je zarážející, jak vedení bez konzultace s občany snižuje všemi možnými cestami dostupnost městských služeb. Jako by se báli reakce vlastních voličů. Porušují tím vlastní programové prohlášení,“* uzavřel Čermák.
