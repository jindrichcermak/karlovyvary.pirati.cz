---
date: 2018-11-19
category: blog
tags:
    - Zastupitelstvo
    - Postřehy ze zadní lavice
title: Postřehy ze zadní lavice I
author: Jindřich Čermák
authorId: jindrich.cermak   # uid nekoho z _people (nepoviné)
image: posts/karlovy-vary-volba-primatorky-181113-053_galerie-980.jpg
---
**V úterý 13. 11. zasedlo pět Pirátských zastupitelů poprvé (dobře, Renata Kozáková už nějakou tu zkušenost má) do karlovarských zastupitelských lavic. Vzhledem k tomu, že koalice se dojednala rychlostí blesku na půdorysu ANO-Karlovaráci-ODS (ani ne 24 hodin po sečtení posledního okrsku), zamířili Piráti do opozice. Té jsou v Karlových Varech vyčleněny zadní lavice různých karlovarských sálů, ve kterých se koná zastupitelstvo. No a Piráti jsou zastrčeni až za komunisty…**

Kompletní záznam úvodního jednání zastupitelstva si můžete prohlédnout zde:  [http://live.publicstream.cz/vary/ustavujici-jednani-zastupitelstva-mesta-karlovy-vary-dne-13-11-2018-446](http://live.publicstream.cz/vary/ustavujici-jednani-zastupitelstva-mesta-karlovy-vary-dne-13-11-2018-446).

Od počátku bylo jasné, že hlasovací mašina žádné komplikace nepřipustí (i když ne vždy byl trojblok 100% jednotný) a návrhy opozice byly velmi rychle smeteny se stolu návrhové komise.

Stručně, pokud se vám nechce číst celý článek:

-   Koalice nepředstavila své priority, nikdo neřekl, čemu se chce v práci pro město věnovat.
-   Plně placení politici budou město stát o dva miliony korun ročně více.
-   Do výborů opět míří zejména političtí zástupci, odbornost je na vedlejší koleji.
-   Ve finančním výboru za ODS zasedne Antonín Vlk, který utekl obvinění za korupci jen díky promlčení.
-   Primátorka zastavila 20 usnesení rady, na jejich přezkum má ale čas jen do 11. 12. Nebyla schopna vysvětlit, proč tyto a co je na nich chybné.
-   Město bude v lednu hospodařit s rozpočtovým provizoriem, vedení nehodlá v prosinci předložit rozpočet.

![](http://pirativary.cz/wp-content/uploads/2018/11/karlovy-vary-volba-primatorky-181113-053_galerie-980.jpg)

**Volba vedení města**

Základním bodem celého jednání byla pochopitelně volba nového vedení města. Nová koalice během pěti týdnů, které měla od vyhlášení spolupráce, nepředložila žádné priority svého vládnutí. Občané neznají ani koaličního smlouvu, která dnes bývá běžně předložena široké veřejnosti. Zastupitelé se tak dostali do paradoxní situace, že měli posuzovat a případně zvolit do funkce lidi, o kterých (z politického hlediska) nic nevíme a ani nevíme, co chtějí dělat. Absurdní!

Koalice se také rozhodla, že sníží počet radních (z jedenácti na devět), nicméně také zvýšila počet uvolněných, tedy plně placených politiků ze čtyř na šest. Abyste plně tento krok ocenili, pojďme se rychle podívat na odměny politiků v zastupitelstvu:

-   běžný zastupitel – 2.000 Kč měsíčně
-   zastupitel, který je zároveň člen výboru/komise – 3.500 Kč měsíčně
-   zastupitel, který je zároveň předseda výboru/komise – 4.500 Kč měsíčně
-   radní (neuvolněný) – 5.500 Kč měsíčně (maximálně 14.500 Kč měsíčně)

V případě, že je neuvolněný radní zároveň předsedou výboru/komise, odměny se mu sčítají (max. tři).

No a nyní zajímavější čísla:

-   uvolněný radní – 65.950 Kč měsíčně
-   náměstek primátorky – 74.406 Kč měsíčně
-   primátorka – 84.552 Kč měsíčně

(tyto odměny platí od 1. 1. 2019)

Takže jen s minimálním vysvětlením od nového vedení došlo skoro k dvoumilionovému navýšení výdajů na politiky. Naposledy mělo město tolik plně placených politiků v období velké koalice 2006-10, tedy za časů Karlovarské losovačky. Slovy primátorky, toto rozdělení pomůže se blíže věnovat určitým problémům, např. dopravě. Potom tedy se poněkud míjí tato snaha s vyjádřením nového uvolněného radního Märze (Karlovaráci), který v pohodě zvládne i své stávající zaměstnání lékaře nemocnice i uvolněného radního, protože má na starost „jen kulturu“. Trochu to předjímá, jak bude kulturní politika nového vedení vypadat. Bude se řezat…

Takto nastavené rozdělení jsme pochopitelně přijmout nemohli, v samotných personálních otázkách jsme měli volné hlasování.

**Výbory města**

Nové vedení se rozhodlo „povýšit“ dvě komise na výbory (životní prostředí a sociální) a to z důvodu, že výbory spadají pod zastupitelstvo a jejich zápisy se tak probírají veřejně. Vysvětlením tak byla jejich lepší kontrola, což je argument docela logický. Co už ale příliš logické není, je spojení životního prostředí, čistoty města a dopravy do jednoho výboru. Velmi často jdou zájmy životního prostředí a dopravy proti sobě a efektivnější by nebylo mít jeden spojený výbor, ale dva, který by jednotlivé problémy akcentoval. Náš návrh na rozdělení byl zamítnut a i proto budou mít navrch odborníci na ŽP.

Politická příslušnost místo odbornosti se ukazuje i v dalších výborech, např. strategického rozvoje, kde můžeme najít jako předsedu majitele stavební firmy (tak trochu střet zájmů) nebo manažera volejbalového klubu.

Až moc velký odborník se naopak skrývá ve finančním výboru za ODS. Je jím její bývalý regionální předseda Antonín Vlk, který za výhodných podmínek získal dům na Lázeňské 5. K jeho případu jen toto: „Policejní orgán případ objasnil do té míry, že bylo možné skutek právně kvalifikovat jako trestný čin úplatkářství. Zároveň ale dospěl k závěru, že od jeho spáchání už uplynula promlčecí doba, přičemž trestní řád v těchto případech neumožňuje podezřelé osoby stíhat,“ řekl v úterý Právu žalobce Milan Pózel. (podrobnosti zde [https://www.novinky.cz/krimi/319132-sef-sklarske-firmy-moser-unikl-stihani-za-korupci-je-promlcena.html](https://www.novinky.cz/krimi/319132-sef-sklarske-firmy-moser-unikl-stihani-za-korupci-je-promlcena.html) a [https://vary.idnes.cz/pripad-antonina-vlka-promlcen-dk4-/vary-zpravy.aspx?c=A131120_2002098_vary-zpravy_ba](https://vary.idnes.cz/pripad-antonina-vlka-promlcen-dk4-/vary-zpravy.aspx?c=A131120_2002098_vary-zpravy_ba) a[https://karlovarsky.denik.cz/zpravy_region/byvaly-sef-karlovarske-ods-antonin-vlk-znovu-celi-obvineni-z-korupce-20130412.html](https://karlovarsky.denik.cz/zpravy_region/byvaly-sef-karlovarske-ods-antonin-vlk-znovu-celi-obvineni-z-korupce-20130412.html)).

Je fér říci, že Vlka nominovala ODS úspěšně do finančního výboru už jednou, v roce 2013, za koalice KOA-ODS-nezávislí. Jen to dokazuje, že duch karlovarské losovačky a nevýhodných prodejů Lázeňská 1, 3, 5 se nad ODS vznáší stále.

Pozitivní je určitě skutečnost, že opozice má většinu v kontrolním výboru. Nicméně vítězná koalice se rozhodla porušit nepsaná politická pravidla a do čela výboru zvolila zástupkyni nejslabší politické strany. Tomuto rozhodnutí předcházelo poněkud nedůstojné kádrování (ANO to má asi v krvi 🙂 ), kdy koalice vyzvala opozici, aby předložili kandidáty na předsedu výboru včetně životopisů, že si následně vyberou. Tuto kádrovací hru jsme odmítli hrát a nominaci na předsedu nepředložili. Během samotného jednání se pak koalice divila „že se opozice nedohodla“.

Naši zastupitelé nejdříve hlasovali pro nominantku KOA Michaelu Tůmovou, která se koalici nelíbila. Nicméně jsme podpořili i následné zřízení s Bartůňkovou v čele. Pokud chceme obnovit důvěru v politiku zachováním vysoké politické kultury, musíme se snažit zachovávat nepsaná politická pravidla. V tomto případě se to podařilo na 50 % – opozice má sice většinu, ale předseda je z nejmenší možné strany.

V rámci diskuse jsme také navrhli zvýšit počet členů na 13 a místa nabídnout zástupcům stran, které se nedostaly do zastupitelstva. V těchto volbách propadlo celkem 26 % hlasů, to je více hlasů, než kolik dostal vítěz voleb. Ani toto koalicí neprošlo.

Pirátští členové komisí:

Kontrolní výbor:  **Renata Kozáková, Jana Jandová**

Finanční výbor:  **Bohdan Vaněk**

Výbor strategického rozvoje:  **Josef Janů**

Výbor pro sociální věci a seniory:  **Barbora Hradečná**

Výbor dopravy, životního prostředí, čistoty města a zeleně:  **Helena Vrbická**

**Odložení usnesení rady**

Největší „bombu“ si připravilo nové vedení v souvislostí s usneseními rady, které byly schváleny v mezidobí voleb a ustavujícího zasedání zastupitelstva. Jedná se o celkem 20 usnesení, která chce primátorka a nová rada prověřit, důkladně se s nimi seznámit. Nejprve jejich stažení inicioval pouze náměstek, který na to nemá ze zákona právo. Nakonec tedy musela – chtě nechtě – sama primátorka. Na dotaz naší zastupitelky Renaty Kozákové, jaký k tomu má důvod, jsme slyšeli toto:

> „Já si myslím, že vám na to nemusím odpovídat. Já si myslím, že tento postup je v pořádku.“ ([https://www.krajskelisty.cz/karlovarsky-kraj/20864-prvni-zastupitelstvo-sest-hodin-ostrych-hadek-vary-ovladnou-zeny-maji-prednost-pirati-jsou-prisnou-opozici.htm](https://www.krajskelisty.cz/karlovarsky-kraj/20864-prvni-zastupitelstvo-sest-hodin-ostrych-hadek-vary-ovladnou-zeny-maji-prednost-pirati-jsou-prisnou-opozici.htm))

Nutno říci, že primátorka má na tento postup ze zákona právo. Mluví o tom konkrétně § 105 zákona 128/2000 Sb. – Starosta pozastaví výkon usnesení rady obce, má-li za to, že je nesprávné. Věc pak předloží k rozhodnutí nejbližšímu zasedání zastupitelstva obce.

Jistě jste si povšimli, že je tam douška „má-li za to, že je nesprávné“. Primátorka nebyla schopna vysvětlit, co nesprávného na té dvacítce (mj. přesun vřídelní technologie a doplněk, tedy ne samostatné, smlouvy ke Café Rolava, ale také vybavení pro sportovce nebo nákup pily pro Lázeňské lesy). Nicméně tato usnesení může zrušit jen zastupitelstvo, primátorka ani rada nemůže. Navíc – pokud je chtějí zrušit, musí je předložit na nejbližším zastupitelstvu. A to se koná 11. prosince. Pokud toto neudělají, usnesení zůstávají v platnosti.

Celá tato procedura v nás rozhodně nevyvolala silnou důvěru v nové vedení. Zejména úporná ignorace jakéhokoliv vysvětlení je více než zarážející.

**Provizorium**

S vysvětlením „většině z nás se to nehodí“ přesunula koalice další jednání zastupitelstva o týden dřív – z 18. 12. na 11. 12. To má ovšem za důsledek, že se na něm nestihne projednat rozpočet města na rok 2019. Pokud mě paměť neklame, v novodobé historii města toto ještě nikdy nenastalo. Provizorium znamená komplikaci nejen pro město, ale i pro jeho příspěvkové organizace, tedy zejména školy a školky. Vzhledem k tomu, že provizorium počítá s rozpočtem na rok 2018, jsou v prvních měsících ohroženy veškeré nákupy organizací, ale také např. zvýšení mezd učitelům, které byly paradoxně slíbeny vládou ANO.

**Další body**

Do prvního jednání se ještě vešlo navýšení rozpočtu ZŠ J. A. Komenského (pro nepříliš jasně vysvětlené odchodné, resp. mzdy ve výpovědní lhůtě pro ředitelku a její náměstky) a zejména zařazení petice občanů Olšových Vrat proti letecké škole na karlovarském letišti. Nutno říci, že celou akci doprovází zatím naprosté minimum informací ze strany kraje a občané mají pochopitelně obavy. Kraj neinformoval ani Karlovy Vary, ani malé obce v okolí letiště. A evidentně o tom moc nevěděli ani členové ANO, kteří by měli mít telefon nejen na Andreje, ale i na hejtmanku.

Z prvního jednání máme pocity více než rozporuplné. Od nové primátorky a náměstků od ANO jsme čekali zejména změnu komunikačního stylu a dobré vysvětlení jejich kroků a místo toho jsme dostali vzpomínku na losovačkovou koalici. Což vzhledem k jejich koaličním partnerům bylo více než očekávatelné.
- - -
