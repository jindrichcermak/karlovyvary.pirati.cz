---
date: 2020-05-25
category: blog
tags:
    - Zastupitelstvo
    - Postřehy
title: Postřehy ze zadní lavice – Přijede Michal David?
author: Jindřich Čermák
authorId: jindrich.cermak   
image: posts/zast05.jpg
---
**Květnové mimořádné zastupitelstvo se sešlo primárně k jednomu jedinému tématu – jak nastartovat naše město po koronavirových opatření. Po dlouhých a ne vždy jasných jednáních, kdy nebylo jasné kdo a k čemu se vyjadřuje, vykrystalizoval hlavní plán – vouchery, kupóny, na podporu cestovního ruchu. Společně s marketingovou kampaní je vyčleněno 50 milionů korun.**

Krátký celý záznam najdete jako obvykle na [magistrátních stránkách](http://live.publicstream.cz/vary/4-jednani-zastupitelstva-mesta-karlovy-vary-dne-7-5-2020-598).

Nechce se vám číst článek? Pusťte si video (a omluvte sníženou kvalitu obrazu).

<iframe width="600" height="338" src="https://www.youtube.com/watch?v=OXpBYEmcNJI" frameborder="0" allow="accelerometer; autoplay; encrypted-media; gyroscope; picture-in-picture">
</iframe>

## Vouchery

Pro celkem 3.350 zájemců jsou připraveny kupóny v hodnotě 1.000, 2.500 a 5.000 korun. Tedy, zájemce si objedná pobyt nebo léčení ve Varech a pokud dosáhne stanovené hodnoty (od 3 do 19 tisíc korun), dostane slevu od města v podobě voucheru. Nejnižší kategorie je určena pro čistě pobyty, střední vrstva se týká nějaké té wellness služby navíc a největší slevu můžete dostat, když si objednáte lázeňský pobyt (detaily najdete na této stránce [https://www.karlovyvary.cz/cs/voucher](https://www.karlovyvary.cz/cs/voucher))

V první etapě se na vouchery vyčlenilo deset milionů korun. Tento krok nevnímáme špatně. Je to způsob, jak k nám přilákat zejména tuzemské klienty. Ze stran samotných hotelů je projekt vnímán pozitivně a část z nich je rozhodnuta pokračovat ve slevových kuponech bez přispění města.

## Marketingové a volnočasové aktivity

Tady už nám bliká výstražná kontrolka. Je jasné, že bez pořádné reklamy se dneska neobejde žádný produkt, cestovní ruch nevyjímaje. Jako problematické vnímáme, že není ani rámcový odhad, co do kterého ranku půjde. Samotné vedení města na naše otázky neumělo odpovědět a občas musel dopomoci s vysvětlující douškou úředník.

**Co nyní víme?**

Na volnočasové aktivity jde **pět milionů korun**. Primátorka nebyla schopna rozklíčovat, co přesně je tím myšleno. Podle slov vedoucího odboru financí a ekonomiky má jít tato suma na příměstské tábory. Ty se mají stát jedním z pilířů reklamní kampaně, která má přilákat rodiny s dětmi. Rodiče děti „odloží“ do tábora a sami se budou v klidu rekreovat. Údajně má být nyní zapojeno 12 organizací, vedení opět zatím nepředstavilo, kdo a jakou formou. Věříme nicméně, že aktivity budou přístupné nejen návštěvníkům města, ale také místním obyvatelům.

Na marketingové aktivity je vyčleněno **35 milionů korun**. Do toho by se mělo vejít moře věcí. Narážka na moře je zároveň ústředním tématem kampaně, neboť v KV na vás čeká moře zážitků, slunce a dalších radovánek. Na první fázi reklamní masáže (pro zajímavost, při prezidentských volbách je strop pro kampaň 40 milionů korun) je zatím určeno něco málo přes **osm milionů korun.**

Další část těchto peněz má jít na blíže neurčené kulturní aktivity. Jakési Karlovarské kulturní léto (to jsme už tady také měli…). Město prý připravuje bombastický program, který naláká hosty i domácí občany. Chtěli jsme vědět, jestli je částka připravena třeba pro Michala Davida nebo Helenu Vondráčkovou. A prý ne…

A jako nit se opět vine skutečnost, že rozhodování o tom kdo, jak a proč je zahaleno tajemstvím. Vytvářejí se pracovní skupiny, které sice na první pohled mohou pracovat efektivně, ale jako ve všem ostatním – chybí vize a odvaha. Jede se stále ve stejných kolejích Spousta místních aktivních lidí a podniků již připravují vlastní programy, nezávislé na městu. Magistrát neumí (nebo nechce) využívat potenciál místních. Škoda. Primátorka a její PR tým nám slibují „moře kultury“. Kde je moře, tam jsou vlny. A Piráti se vln nebojí ;-).

## Chytrá tečka na závěr

Radost nám udělalo alespoň schválení vzniku komise pro smart city. Vnímáme jako důležité, aby se naše město posunulo do 21. století. Samotný termín bývá často zneužíván pro různé „chytré“ lavičky a podobné předražené nesmysly. V našem pojetí je jedním z pilířů digitalizace veřejné správy, abyste kvůli každému papíru nemuseli chodit na magistrát. I mnohem menší města již mají své vlastní portály občana, kam se dá přihlásit pomocí datové schránky nebo občanským průkazem s čipem. Zkrátka má lítat papír a ne vy.
