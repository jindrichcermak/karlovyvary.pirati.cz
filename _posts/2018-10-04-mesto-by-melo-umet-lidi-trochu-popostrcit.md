---
date: 2018-10-04
category: blog
tags:
    - Volby2018
title: Město by mělo umět lidi trochu popostrčit
author: Jindřich Čermák
authorId: jindrich.cermak   # uid nekoho z _people (nepoviné)
image: posts/popostrcit_titulka.jpg
---
## 29.9. vyšel v Mladé Frontě DNES rozhovor s lídrem Jindřichem Čermákem, který vám nyní přinášíme. Rozhovor vedla Jana Plechatá

**Zcela poprvé samostatně se chce do karlovarského zastupitelstva dostat Česká pirátská strana. Do jejího čela se postavil politolog a koordinátor Eurocentra Karlovy Vary Jindřich Čermák. Navázat chce na úspěchy Pirátů v kraji i republice. Nejmladšího lídra a druhou nejmladší kandidátku v krajském městě vyslali do předvolebního boje karlovarští Piráti. Věří ale, že nejsou stranou jen pro mladé lidi, ačkoli cítí, že potenciál je v jejich případě značný. „Ukazují nám to i různé průzkumy. Takto generalizovat by ale byla ohromná škoda, protože jsme pro všechny, kdo chtějí ve Varech dobře žít,“ říká jednička kandidátky Jindřich Čermák.**


**Baví se s vámi i starší lidé?**

V kontaktní kampani nás letos, stejně jako vloni, ohlas starších voličů neuvěřitelně překvapil. Zastavují se u nás a fandí nám.

**Vy sám jste v komunálních volbách kandidoval už několikrát, nikdy jako lídr. Je to velká změna?**

Je to větší tlak, větší zodpovědnost za výsledek. Máme opravdu dobrý tým a nedělám všechno sám, tradičně nejsilnější jsou Piráti v tom, že skvěle fungují jako parta. Myslím si, že máme 35 výborných kandidátů, spousty dalších dobrovolníků, takže v tom je naše síla.

**Takže podle vás není nevýhoda, že vás nikdy jako lídra neviděli?**

Myslím si, že ne. Někdy to může být spíše výhoda.

**Piráti se do karlovarského zastupitelstva snažili poprvé dostat v roce 2014 v poměrně široké koalici s hnutím O co jim jde?!, KDU-ČSL a Stranou zelených. Teď jdou samostatně. Znamená to, že jim vyrostlo sebevědomí?**

Tak to každopádně. Jsme třetí nejsilnější stranou v Poslanecké sněmovně, podle průzkumů občas i druhou nejsilnější v preferencích, takže sebevědomí musíme mít.

**Piráti zaznamenali úspěch v posledních komunálních volbách hlavně v Mariánských Lázních, poté se stali také součástí krajské koalice. Co byste teď považoval za úspěch v Karlových Varech?**

Tak samozřejmě to, že volby vyhrajeme. Jinak bych za vynikající úspěch považoval zisk kolem 15 procent hlasů a šesti nebo sedmi mandátů.

**Kde byste se viděli raději – v opozici či koalici?**

Nebráníme se určitě práci v koalici, nicméně nemusíme do ní chodit za každou cenu. Stanovíme si určité podmínky a programové priority. Pokud je koaliční partneři splní, můžeme se bavit dál.

**Vidíte už teď s někým určitý koaliční potenciál?**

Názorově blízko máme k více stranám a já jsem už během kampaně zaslechl varianty koalice asi se všemi stranami. Spíš bych otázku trochu otočil a řekl, že dopředu můžeme vyloučit koalici s KSČM a SPD. Zbytek je opravdu na jednáních.

**Piráti spolupracují v krajské koalici s hnutím ANO a tehdejší SPO, která šla do krajských voleb s SPD. Nebojíte se, že vám to voliči vyčtou?**

Řada lidí nás za to trochu kritizovala, nicméně krajské i komunální koalice jsou trošku jiné než ty celostátní, neboť se v nich tolik neřeší celorepublikové systémové problémy. Myslím, že vzhledem k tomu, jaké byly po krajských volbách možné varianty, tak vzniklá koalice není nejhorší možná.

**V Karlových Varech nyní máte pět hlavních programových tezí. O kterou vám jde především?**

Jde nám o všechny. Je to docela jednoduché. Pokud se má město dobře rozvíjet, musíme všechny programové priority postupně naplňovat.

**To ale v koalici ne vždy funguje.**

Vím, je to takový ten ideál, pokud bychom získali 18 mandátů a nemuseli sestavovat koalici. Pokud bychom se zaměřili na naše první cíle, tak klasickými pirátskými tématy jsou zapojení občanů a lepší správa města, tedy například digitalizace či participativní rozpočet.

**A ostatní oblasti, jako je tvář města, zjednodušení života?**

I to souvisí s digitalizací. Pokud člověk nemusí chodit s každým papírem na magistrát, tak je to zjednodušení života. Někdy opravdu upřímně lituji místní podnikatele za ta neuvěřitelná byrokratická břemena.

**Cílíte prostřednictvím zapojení občanů i na vznik širší občanské společnosti?**

Ano, jde nám o rozvoj komunity. Myslím si, že rolí města by mělo být to, aby lidi trochu popostrčilo. Tlak zdola není tak silný, ale přitom ve spoustě čtvrtí existují různé iniciativy, ať už v Tuhnicích, Čankově, Olšových Vratech, Sedleci. Jsou to neuvěřitelně aktivní lidé, kteří chtějí pořádat akce, budovat tam komunitu, a úlohou magistrátu by mělo být co nejvíce je podporovat. O co jiného by se mělo město snažit, než aby lidé byli co nejaktivnější?

**Město jim podle vás spíše brání?**

Nebrání, nicméně podpora není taková, jaká by mohla být. Finanční tam dejme tomu je, ač jde o pár tisíc, spíš by ale mělo jít o pomoc administrativně byrokratickou, tedy nebránit lidem v pořádání různých akcí nebo konzultovat s nimi vznik osadních výborů, který si museli obyvatelé Tašovic horko těžko vydupat.

**Co považujete za největší problém Karlových Varů?**

Je jich řada. Ukazuje se, že máme velmi zanedbanou infrastrukturu, například mosty, lávky, ale i různé silnice či chodníky. Chodník z Růžového Vrchu na Sedlec chybí řadu let, přestože je již dlouho slíbený. Dalším problémem jsou takové ty detaily při stavbách a opravách, které se zanedbávají – například na Moskevské je něco jako cyklopruh na neopraveném chodníku, uprostřed sloupky vedení. Je to absurdní. V čem ale vidím zásadní problém, je špatná informovanost občanů, která vyvolává různé kauzy.

**Například?**

Ať už je to IDT, krematorium, nebo restaurace na Rolavě, všechny tyto kauzy způsobilo to, že město občany nedostatečně informovalo a nebavilo se s nimi o tom, co má vzniknout. Konkrétně třeba v případě krematoria současná rada nejprve v roce 2016 tvrdila, že se opraví a bude mít dvě pece. Teď máme rok 2018 a najednou z toho není nic. Osobně nedokážu posoudit, zda má být krematorium na nynějším místě, ale nikdy se neuskutečnila žádná veřejná diskuze o tom, jestli ho tam lidé opravdu chtějí. Spousta dlouholetých obyvatel z Růžového Vrchu nám říká, že jim tam vůbec nevadí a nikdy s ním neměli problém.

**Piráti ale v létě hlásali, že nebudou jen kritizovat. Co byste vyzdvihli**?

Určitě se povedl výběr ředitele Kanceláře architektury města. Jejího ředitele, tedy pana architekta Kroppa, vybrala neuvěřitelně šťastná ruka. Vytvořil smysluplný tým a vypadá to, že kancelář bude fungovat, jak by měla.

**Jedním z jejích současných úkolů je i budoucnost Vřídelní kolonády. Věříte jí?**

Nejlepším řešením by měla být otevřená architektonická soutěž, kterou v roce 2016 schválilo zastupitelstvo. Teď je rok 2018. Je pro nás trochu nepochopitelné, že vedení města ještě nemá hotové zajímavé projekty. Pokud by jednalo podle usnesení, soutěž by nyní vrcholila.

**A existují nějaké hotové projekty, na které byste rádi navázali?**

Určitě bychom chtěli dál rozvíjet tuto kancelář a minimálně rozvíjet to, co se v současné době, tedy před volbami, buduje. To znamená inteligentní zastávky MHD. K tomu jsou ale potřeba i otevřená a veřejně dostupná data z dopravního podniku. Kdokoli by si je pak mohl stáhnout a použít. Například v Brně parta nadšenců vytvořila aplikaci, která umožňuje sledovat v reálném čase pohyb MHD, a to jen díky otevřeným datům. Teď jim funguje něco, co může mít prospěch pro všechny, a my na to budeme klást důraz. Budeme také podporovat a rozvíjet systém sdílení kol. I to je věc, kterou by mnozí ocenili.

## Profil

**_Jindřich Čermák_**

-   narodil se v Karlových Varech, vystudoval Filozofickou fakultu Západočeské univerzity v Plzni, obor Politologie a mezinárodní vztahy
-   v letech 2008- 2010 pracoval na ministerstvu vnitra v odborech, které se věnovaly efektivnějšímu řízení veřejné správy. Nyní působí jako regionální koordinátor informačních aktivit o Evropské unii Eurocentra Karlovy Vary
-   v letech 2001-2009 byl členem ČSSD, za kterou v letech 2002 a 2006 kandidoval v karlovarských komunálních volbách. Se sociální demokracií se rozloučil poté, co otevřeně kritizoval Jiřího Paroubka, odehrála se tzv. karlovarská losovačka a ČSSD vyvolala hlasování o nedůvěře vládě během českého předsednictví EU. Poté se zapojil do formování hnutí O co jim jde?!
-   členem České pirátské strany se stal na jaře 2018
-   mezi jeho koníčky patří literatura, filmy, moderní dějiny a deskové hry

**_Karlovarští Piráti_**

-   Poprvé kandidovali do zastupitelstva Karlových Varů v roce 2014 společně s hnutím O co jim jde?!, KDU-ČSL a Stranou zelených. Uskupení získalo 7,41 procenta hlasů a 3 mandáty. Dva připadly O co jim jde?!, jeden KDU-ČSL. Zatímco O co jim jde?! jsou v současné době v opozici, KDU-ČSL je koaličním partnerem.
-   Ve volbách do krajského zastupitelstva v roce 2016 získala Česká pirátská strana 5,46 procenta hlasů a 3 mandáty. Jeden z nich patří i karlovarskému Pirátovi Josefovi Janů. Ten se stal krajským radním pro oblast regionálního rozvoje a informatiky.
-   Do podzimních voleb jdou karlovarští Piráti s pěti tezemi, a to zapojení občanů a informovanost, zjednodušení života, lepší práva města, rozvoj komunity a tvář města.

![](/assets/img/posts/popostrcit.jpg)


Foto: Václav Šlauf, MAFRA

- - - 
