---
date: 2019-12-06
category: blog
layout: post
tags:
    - Zastupitelstvo
    - Vyjádření
    - Školy
title: Piráti navrhnou dorovnání peněz školám
author: MS Karlovy Vary
image: posts/skola.jpg
---
**Návrh rozpočtu pro rok 2020, který schválila rada města a míří na prosincové zastupitelstvo, dává silný políček většině městských příspěvkových organizací. Čeká se škrtání spojů v MHD, propouštění ve Správě lázeňských lesů a symfonický orchestr bude za pár let pravděpodobně koncertovat jako kvarteto. Co je ale ranou největší, bez možnosti efektivní obrany, je škrtání peněz základním školám.**

Návrh počítá s tím, že základní a mateřské školy, Dům dětí a mládeže a ZUŠ dostanou v úhrnu o necelé čtyři miliony méně než letošní rok. Tyto peníze nejdou na platy učitelů (ty dostávají školy ze státního rozpočtu), ale zejména na provoz a také na mimoškolní činnost a aktivity – kroužky, jazykovou výuku navíc apod. Pokles navíc přichází v době, kdy došlo ke zdražení tepla a bude se zdražovat elektrická energie.

*„Šetřit na školství a tím i dětech, je to nejhorší, co může město udělat. Vedení města tím popírá nejen celospolečenské trendy, ale i vlastní programové prohlášení, ve kterém si stanovilo, že „budeme podporovat vzdělávání a školství jako zásadní investice do budoucnosti“. Takto si podporu zásadní investice rozhodně nepředstavujeme,“* komentuje zastupitelka Barbora Hradečná.

Její kolega Pavel Sušanin doplňuje: *„Od celé řady rodičů už dostáváme informace, že školy budou na snížení reagovat zdražením družin a kroužků nebo zvednutím nájmu tělocvičen pro malé sportovní kluby. V konečném důsledku tak hlavní břímě ponesou rodiče. Město jim sice populisticky zavedlo některé služby zdarma, jinými cestami ale zaplatí mnohem více.“*

Kde chtějí Piráti peníze sehnat vysvětluje předseda zastupitelského klubu Jindřich Čermák: *„Navrhneme snížení dotace pro Nadaci města, tedy primárně pro profesionální sport, o milion korun. Dále se město v současné době obejde bez augmentované reality, tím ušetříme druhý milion. O třetí milion bychom navrhovali ponížit plánované rekonstrukce v areálu Hvězda. Šest set tisíc bychom našli v neuskutečnění studie pro autokemp na Rolavě. Zbývající částku bychom hledali v kulturních akcích v KV Areně. Všechno to jsou věci, které mohou počkat. Školství by mělo být prioritou a je smutné, když to vedení města nevidí.“*
