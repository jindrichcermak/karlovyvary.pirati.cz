---a
date: 2019-07-26
category: blog
layout: post
tags:
    - Zastupitelstvo
    - Vyjádření
title: Hračky v rukách politiků
author: MS Karlovy Vary


---
**Vedení Karlových Varů je stále přesvědčeno, že ta správná stranická knížka je nejlepším předpokladem pro řízení městské firmy. To přináší nejistotu, časté změny a chybějící plány. I v roce 2019 platí, že městské firmy jsou hračky v rukách politiků.**

Nejnovější karlovarská kauza, která se týká předsedy představenstva Alžbětiných lázní Václava Benedikta, nám tento problém obnažuje ve své celé podstatě. Ani nová koalice neřeší problém systematicky a pokračuje ve vyjetých kolejích, kdy většina městských firem vykazuje napojení na spřátelené koaliční kruhy.

Bohužel, tato praxe silně zakořenila s minulou radnicí, kdy až naprosto katastrofální situace v KV Areně vedla k opravdu otevřenému výběrovému řízení a hala dostala kompetentní vedení. Některé další městské společnosti, zejména KV City Centrum, takové štěstí neměly.


Předseda zastupitelského klubu Pirátů Jindřich Čermák komentuje: *„Tragédie některých městských firem v Karlových Varech spočívá v tom, že místo je přiděleno na základě politického klíče, bez vize, bez plánu, v podstatě každému, kdo jde kolem. Transparentní výběrové řízení, které by mělo být standardem, je v tomto případě sprosté slovo. Falešný je rovněž pocit šetření penězi, který je občas vedením prezentován. Pokud chceme, aby městská firma byla úspěšná, nelze ji řídit jako vedlejšák k politické činnosti. Zkrátka platí, nejsme tak bohatí, abychom platili levné politiky.“*


Situaci kolem předsedy představenstva Alžbětiných lázní vnímáme se smíšenými pocity. Určitě měl svou situaci přednést zastupitelstvu otevřeně a ihned po jmenování do funkce. Vedení města mělo také jasně stanovit priority a na ty svázat odměnu, která má být odpovídající náročnosti. Navýšení po devíti měsících spíš ukazuje na bezradnost. Nutno ovšem uznat zápal Václava Benedikta a snahu o zachování posledního městského lázeňského provozu v Alžbětiných lázních.

- - -
