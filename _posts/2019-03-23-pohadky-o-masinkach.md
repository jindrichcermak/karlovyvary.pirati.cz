---
date: 2019-03-23
category: blog
tags:
    - Zastupitelstvo
    - Glosy
    - Železnice
title: Pohádky o mašinkách
author: Jindřich Čermák
authorId: jindrich.cermak   # uid nekoho z _people (nepoviné)
image: posts/masinky_titulka.jpg
---
**Železnici mám velmi rád. Asi bych mohl být zařazen mezi šotouše. Přesto ve mně znovuoprášený projekt „vlakotramvaje“ v Karlových Varech nevyvolává nadšení. Můžeme si dlouho hrát na Transport Tycoon s mapou našeho města, ale reálný provoz nás pošle do patřičných mezí.**

Na začátku stál projekt nových železničních zastávek na území města, které v rámci evropských dotací nakreslil tým Patrika Kotase. Je to sice uznávaný dopravní architekt, ale jeho stavby nevzbuzují vždy nadšení ([https://www.archiweb.cz/news/zde-je-kotasovo](https://www.archiweb.cz/news/zde-je-kotasovo)). Projekt zastávek stál necelý milion a můžete se na něj podívat zde: [https://mmkv.cz/cs/uzemni-koncepcni-studie-nove-zeleznicni-zastavky-v-karlovych-varech-cistopis](https://mmkv.cz/cs/uzemni-koncepcni-studie-nove-zeleznicni-zastavky-v-karlovych-varech-cistopis).

Samotný rozvoj železniční dopravy je nutný. Zejména při vědomí příhodného propojení celé aglomerace Karlovarského kraje od Ostrova až po Cheb. I když se nádraží nedotýká vždy nejhustěji obydlených částí města (Chodov, Sokolov), při vhodném propojení s místní dopravou a případně při dobudování pár zastávek, by se železniční doprava mohla stát ještě zajímavější alternativou autobusu. Ten bude mít ovšem stále nezměrnou výhodu ve flexibilitě – vlak vám až před dům prostě nikdy nemůže přijet.

Uvažovat o čistě městské vlakové lince v Karlových Varech je ekonomický hazard. Kotasův návrh předpokládá dvě linky – jedna od Kozodoje přes Starou Roli, Horní nádraží, Tuhnice, Doubí do Březové; druhá, která využívá čistě elektrifikovanou trať, z Dalovic do Jenišova. Samotná výstavba zastávek je paradoxně to nejjednodušší – část může zaplatit správce kolejí, SŽDC, část se může postavit z evropských dotací. Projekt uvažuje částečně o výstavbě nových a částečně o úpravě stávajících – celkem 16 železničních zastávek. V dnešní době nestačí postavit budku u kolejí – zastávka musí splňovat celou řadu pravidel a i ty nejjednodušší a nejlevnější začínají na pěti milionech. V Jablonci nad Nisou, na městské trase, byla před devíti lety postavena zastávka za jedenáct milionů ([https://jablonecky.denik.cz/zpravy_region/postavili-zastavku-za-miliony20100601.html](https://jablonecky.denik.cz/zpravy_region/postavili-zastavku-za-miliony20100601.html)). Zastávka u KV Areny má stát 35 milionů korun ([https://www.idnes.cz/karlovy-vary/zpravy/zastavka-vlakotramvaj-mestska-hromadna-doprava-mhd-karlovy-vary.A190316_464074_vary-zpravy_ba](https://www.idnes.cz/karlovy-vary/zpravy/zastavka-vlakotramvaj-mestska-hromadna-doprava-mhd-karlovy-vary.A190316_464074_vary-zpravy_ba)). Vzhledem k tomu, že ze 16 plánovaných zastávek by muselo být 15 nových nebo opravených, mluvíme o investici za minimálně 300 milionů korun.

Česká legislativa nezná nic jako vlakotramvaj – to je termín, který v tomto případě slýcháváme často. Po železničních kolejích prostě jezdí vlak. Ten musí pochopitelně splňovat veškeré legislativní náležitosti. I v Kotasově návrhu se předpokládá použití běžných vlakových jednotek. Takové pochopitelně nejezdí na vzduch. V Ústeckém kraji byla loni vysoutěžena část lokálek za 149 korun/kilometr provozu. V roce 2005 vyhrál Viamont provozování lokálky z Varů do Mariánských Lázní za 64 korun/kilometr (což jen při započtení inflace dělá 85 korun v dnešních cenách).

Dá se předpokládat, že při soutěži bychom se dostali na cenu mezi 100-150 korunami za kilometr provozu. Budeme optimističtí a předpokládat středových 125 korun za kilometr provozu. První trasa je předpokládána na 10 kilometrů, druhá na 13,5 kilometru. Jedna jízda na trase 1 nás bude stát 1250 korun, na trase 2 pak 1688 korun. Studie počítá s frekvencí jednou za půl hodiny, ve špičce pak jednou za 10-15 minut. Pokud budeme vycházet z předpokladu, že vlaky budou jezdit mezi 5-23 hodin, tak při konzervativně nastaveném provozu nám jedním směrem vychází 45 jízd. Celkově pak za jeden provozu to dělá na lince jedna 112.500 korun, na lince 2 pak 151.920 korun. I když budeme předpokládat slabší víkendový a prázdninový provoz, tak velmi hrubý celoroční odhad ceny provozu dělá: **85 848 000 korun**. Tedy skoro tolik, co celá síť MHD.

Doprava se vážně neobjevuje z nebe :-). Musí ji vždy někdo zaplatit. V případě rychlíků je to stát (ministerstvo dopravy), lokály si objednávají kraje. V případě čistě celoměstské linky by provoz šel zákonitě za městem. I kdyby se povedla domluva, že část přepravní kapacity by převzal a platil kraj, na město by zůstala stále zátěž ve výši podpory pro hokej…

Značnou nevýhodou, výše zmíněnou, je skutečnost, že i ve Varech jsou zastávky docela daleko od nejhustěji obydlených míst. Obě zastávky pro Starou Roli jsou na okraji této čtvrti a vlak, i když bude o pár minut rychlejší než autobus, mu nemůže konkurovat, jestliže ten jede centrem Role. Nelze očekávat, že lidé půjdou deset minut na zastávku, tam počkají deset minut na vlak a pojedou deset minut do centra. Za půl hodiny jste tam i z Role pěšky.

Rozumné doplnění železničních zastávek má ve Varech smysl. Ale nelze očekávat, že by vlak někdy plnohodnotně nahradil (nebo i doplnil) autobusovou dopravu. Na to jsou Vary zkrátka příliš malé město. Železnice bude vždy pouze doplňkem, plánované peníze by bylo vhodnější investovat do rozvoje MHD, například nákupem elektrobusů.

- - - 
