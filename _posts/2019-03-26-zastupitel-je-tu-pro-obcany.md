---
date: 2019-03-26
category: blog
layout: post
tags:
    - Zastupitelstvo
    - Glosa
    - Radnicni_listy
title: Zastupitel je tu pro občany
author: Jindřich Čermák
authorId: jindrich.cermak   # uid nekoho z _people (nepoviné)
image: posts/popostrcit_titulka.jpg
---
Zastupitelstvo je klíčový orgán každé obce, každého města. Je to fórum, které umožní občanovi kontrolovat, jak jejich zvolený zástupce pracuje a jestli dělá, co od něj očekává. Případně se může také přihlásit s poznámkou a zeptat se vedení svého města.
  

V našem městě to bohužel tak jednoduché není. Začátek zastupitelstva v 8:30 úspěšně omezuje možnost občanů se osobně účastnit a ptát se problémů, které je trápí. Například v Chebu se zastupitelé schází ve 14:00, v Sokolově dokonce až ve tři. Na návštěvnosti občanů je to hned znát. Snahou zvolených zástupců by mělo umožnit co nejširší zapojení občanů. Netvářit se, že volič je důležitý jen jednou za čtyři roky, když hází obálku do urny.
  

Častý argument našich kolegů v zastupitelstvu je, že pokud to občana zajímá, volno si udělá a že kdybychom začínali pozdě, jednali bychom až do noci. Tyto argumenty neberu. Zastupitel je tu pro občany a ne obráceně. Ke komunálním volbám chodí v našem městě dlouhodobě k urnám zhruba 35 % voličů. Tím, že jim i nadále budeme komplikovat možnost vyjadřovat se, rozhodně volební účast nezvýšíme.


Na druhou stranu je důležité ocenit možnost pustit si záznam zastupitelstva na internetu. To na konci druhé dekády 21. století stále ještě není běžnou věcí. Tak věřím, že tato dobrá praxe bude i nadále pokračovat.
 

*Článek vyšel v Karlovarských radničních listech - 04/2019*
- - - 
