---
date: 2019-04-30
category: blog
tags:
    - Pozvánka
    - Komentář
title: Je nám klima lhostejné?
author: MS Karlovy Vary
image: posts/fff_kv.jpg
---
**Může nám to přijít jako pošetilá snaha, případně jako touha si zkrátit vyučování, nicméně studentská setkání s názvem „Stávka za klima“ ukazuje, že nejmladší generaci není lhostejné, jak začíná klimatická krize ovlivňovat životy nás všech.**

  

Můžeme si nalhávat, že nám žádná změna nehrozí, že jsme v klidu, takže klidně nohy na stůl. Poslední teplá léta a zejména výrazný nedostatek vody, který je důsledkem slabých srážek a dalšího intenzivního průmyslového využívání krajiny, dokazují, že globální změny klimatu doběhnou i naší středoevropskou kotlinu.

  

Času ke změně přístupu moc není. Podle některých klimatologů mohou nenávratné zvraty životního prostředí přijít už během deseti let. Což předpokládá, aby každý z nás upravil svoje chování směrem k větší udržitelnosti. Že to není jen výmysl a nuda západního světa dokládají poměrně přísné zákony v některých afrických a asijských zemích.

  

**V Karlových Varech proběhne druhá studentská stávka za klima v pátek 3. května od 11:00** u hlavní pošty. Jedná se už o druhé takové setkání, první proběhlo 15. března a i za velmi nepříjemného počasí dorazilo zhruba šedesát mladých lidí.

  

Studenti a studentky jsou znepokojeni postojem společnosti a politiků ke změnám klimatu.

Rozhodli se jednat. Inspirováni šestnáctiletou Gretou Thunberg ze Švédska a tisíci mladých po celém světě se připojují ke globální stávce za klima. Podobné stávky probíhají po celém světě od loňského září, kdy tehdy patnáctiletá švédská studentka Greta Thunberg přestala na protest proti neřešení změn klimatu chodit každý pátek do školy.
- - -
