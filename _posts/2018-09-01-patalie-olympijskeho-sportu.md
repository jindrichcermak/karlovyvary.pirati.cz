---
date: 2018-09-01
category: blog
tags:
    - Skatepark    
title: Patálie olympijského sportu v Karlových Varech aneb (ne)funkční KV City Centrum
author: Karel Zemek
authorId: karel.zemek  # uid nekoho z _people (nepoviné)
image: posts/skp00.jpg
---
**Zatímco skejťáci po celém světě se chystají na historicky první možnost startu v soutěži pod pěti kruhy - na letní olympiádě v Tokiu v roce 2020, v Karlových Varech se k tomuto sportu přistupuje stále se stejnou apatií a ignorancí jako v 90. letech minulého století.**

Kolem roku 1996 získával skateboarding a skateparky čím dál tím více na oblibě a tak se i tehdejší karlovarští zastupitelé rozhodli jeden takový skatepark pořídit. Koupili typizovanou sadu ocelových překážek a umístili je na prostranství základní školy na Čankovské. Tím však nadšení města pro tento sport skončilo. Po krátké době se přišlo na to, že překážky přinášejí moc starostí a bude lepší je někam “uklidit”, konkrétně do starých vojenských kasáren na Rozcestí u Koníčka, dnes v těchto místech stojí kruhový objezd - pod průtahem vedle Lidlu.

Kolem sportu začala přirozeně vznikat komunita a z té vzniklo v roce 1999 i “Centrum pro mládež a alternativní sporty (CMAS)”, tehdy občanské sdružení, dnes spolek, v čele s paní Valerií Fenclovou, Romanem Smolákem a Martinem Hruškou, které po dohodě s městem začalo skatepark provozovat – starat se o úklid, pečovat o překážky, poskytovat zdravotnický dohled, pořádat výukové kurzy a závody, podporovat komunitu a bohužel také bojovat s nekompetencí a nezájmem úředníků i politiků města. Například v roce 2004, když se muselo pro překážky najít nové umístění, kvůli chystané stavbě průtahu R6. Město nechalo vytvořit projekt na nový skatepark stylem “my se na nic ptát nemusíme, všechno totiž víme” a ukázalo ho zástupcům CMAS. Na jejich záludný dotaz, proč mají stát překážky na písku, když se na něm nedá na skejtu jezdit, jim bylo zástupcem města odpovězeno, že se přeci jezdí na překážkách, ne? Po dlouhém boji bylo město donuceno vybudovat zastřešený skatepark se zázemím v Bohaticích, kde ho CMAS opět začalo provozovat a ještě více rozvíjet svou činnost, zejména vzdělávání a trénink dětí.

Spolupráci s městem se podařilo ustálit na přijatelnou podobu, ovšem jen do roku 2016, kdy byla správa areálu svěřena městské společnosti KV CITY centrum. Během tří let se jí v čele s panem Červeným, za asistence pana Riška (ČSSD) a pana Bruštíka (zvolen za ANO), podařilo přimět ukončit činnost provozovatele sousedního hřiště pro pozemní hokej, které momentálně chátrá, a podobný záměr evidentně mají i s CMAS a skateparkem. Aktuálně to ilustruje situace kolem revize a oprav překážek, které v minulosti prováděla vždy specializovaná firma, což je naprosto žádoucí, zvlášť v případě tohoto velmi nebezpečného adrenalinového sportu. KV CITY se však rozhodlo, že léty osvědčení specialisté jsou příliš “drazí” a i přes naléhání CMAS pověřilo revizí lokálního revizního technika cvičebních pomůcek a opravami neznámé řemeslníky, kteří měli s CMAS zákaz mluvit. “My se na nic ptát nemusíme, všechno totiž víme II.” A opět to podle toho dopadlo. Nejenže jsou mnohá doporučení revizního technika naprosto zbytečná (například navařování bezpečnostních trubiček na hrany s bezpečnostním certifikátem), ale mnohé “opravy” jsou i přímo nebezpečné pro provoz, například čouhající hlavy šroubů u přimontovaného zábradlí.

Naopak, některé potřebné opravy vůbec nebyly provedeny, například výměna ztrouchnivělých prken na překážkách. Navíc, zdejší uživatelé sportoviště byli díky liknavosti KV CITY ochuzeni o čtyři měsíce sezóny, která začala až na konci července (místo dubna), kdy bez jakéhokoliv avíza pro CMAS byl areál osazen cedulkou s honosným názvem “Multifunkční sportovní areál Bohatice”, odemknut a zpřístupněn veřejnosti - neuklizený, bez technického a zdravotního dohledu - přesně jako před časem dnes již značně zchátralé sousední hřiště na hokejbal, které je navíc díky roztrhaným bezpečnostním sítím nebezpečné pro sousedící cestu (jediná cesta ke skateparku).

Aktuálně (5.8.2018) se čeká na kompetentního revizního technika, aby se vyjádřil k provedeným opravám - CMAS nakonec přesvědčilo KV CITY aby si ho objednala. Následně se uvidí, co bude dál, i vzhledem k nadcházejícím komunálním volbám. CMAS je i nadále připraveno provoz a údržbu skateparku provádět, aby ne, když je to jejich dítě…

![](/assets/img/posts/skp01.jpg)

“Doufejme, že se do vedení města a městských firem po volbách dostanou kompetentnější lidé, než doposud!” dodává Jindřich Fencl, syn Valerie Fenclové, který je spolu se svou přítelkyní Majdou v poslední době za CMAS nejaktivnější a zprostředkoval informace pro tento článek.

Jindřich Fencl, alias “Feňa” je také aktivním skateboardistou, který naše město i republiku mnohokrát závodně reprezentoval, často na stupních vítězů. Ze stejné generace jezdců mají na triku mnohé úspěchy také zdejší Honza Janda nebo Michal Vavro, z mladší generace pak například Jan Kopecký, Jakub Strejc nebo Marek Verebely, z těch nejmladších uveďme Jirku Lafeka. A to jsou jen jezdci na skateboardu, skatepark však v dnešní době hojně využívají i jezdci na kolech či koloběžkách. Adrenalinové sporty provozované v bohatickém skateparku mají v Karlových Varech mnohé příznivce a mnoho jezdců s reprezentačním potenciálem. K tomu všemu mají tito jezdci zajištěno profesionální zázemí a podporu v CMAS (což není v Čechách na lokální úrovni úplně běžné), jen kdyby jim neházelo město polena pod kolena. Jako občasník CMAS funguje jejich facebookový profil (facebookcom/SkateparkVary), kde je do detailu popsána i aktuální situace - doporučuji sledovat.

![](/assets/img/posts/skp02.jpg)

ZA PIRÁTY: Pokud budeme mít po volbách na magistrátu dostatečně silný hlas, zasadíme se o to, aby se aktivním občanům, jako jsou ti v CMAS, dostávalo od městských společností dostatek součinnosti (řídili je kompetentní lidé) a od města dostatek finančních prostředků, spravedlivě rozdělených mezi všechna sportovní odvětví a spolky zajišťující jejich život. Kompetentní zacházení si zcela jistě zaslouží i další strádající areály a činnosti pod správou KV CITY, jako například letní kino, burza nebo farmářské trhy!

*Karel Zemek
odchovanec sk8 haly na Rozcestí*
