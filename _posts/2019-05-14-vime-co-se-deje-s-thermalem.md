---
date: 2019-05-14
category: blog
layout: post
tags:
    - Zastupitelstvo
    - Thermal
title: Víme, co se děje s Thermalem?
author: MS Karlovy Vary
image: posts/lht_bazen.jpg
---

**Rekonstrukce komplexu lázeňského hotelu Thermal evidentně postoupila do další fáze. Podle informací z médií i prostřednictvím vnoučat architekty Machoninové se začíná naplno pracovat uvnitř stavby a stejně tak se připravuje nenávratná likvidace padesátimetrového bazénu, jediného v Karlovarském kraji. Musíme touto cestou opět apelovat na primátorku a vedení města, aby se pokusili zabránit nejhoršímu.**

Na lednovém zasedání zastupitelstva města jsme varovali před utajováním projektu plánované rekonstrukce. Varovali jsme před tím, že město nemá žádné informace a nevíme, jak bude naloženo s bazénem. Proto jsme navrhli usnesení, které bylo drtivou většinou zastupitelů napříč politickými kluby přijato: **„Zastupitelstvo města uložilo radě města, aby zajistila po Ministerstvu financí ČR kompletní informace o rekonstrukci LH Thermal a o zájemcích o provozování bazénu LH Thermal.“**

Na dubnovém zastupitelstvu jsme se žádných nových relevantních informací nedočkali. Vzhledem k obrovským mezerám mezi jednáními zastupitelů se možné nové skutečnosti dozvíme až koncem června a to už může být pozdě. Vedení města není evidentně pro vlastníka Thermalu, kterým je ministerstvo financí, rovnocenný partner pro jednání. A to i přes to, že ministerstvo již přes pět let ovládá hnutí ANO.

Jak dokládají vnoučata architekty Machoninové na facebookové stránce Respekt Madam, děje se nyní v Thermalu toto:

> “Dle veřejně přístupných smluv se zdá, že je již všechno podepsáno a
> 580 miliónů na rekonstrukci se již čile rozdává - nikdo neví za co,
> komu, natož pak jak bude rekonstrukce vypadat. Rekonstrukce nemá
> žádného architekta a vše naznačuje tomu, že půjde o slátaninu v podání
> obecních stavařů.
> 
> Další čtvrt miliardy vašich peněz se má investovat do rekonstrukce
> bazénu. Dle informací, které se k nám pokoutně dostávají, se zruší
> jediný padesátimetrový bazén v Karlovarském kraji, zmizí termální
> výhřev a bazén se rozdělí na dvě půlky. Z kavárny vznikne „wellness
> pro bonitní klienty“ a provozovat ho bude již vybraná, ale z nějakého
> důvodu tajná, firma. Veškerých schůzek ohledně rekonstrukce se účastní
> i hoteliér Ivan Chadima (člen ANO), který ale v žádném orgánu spojeném
> s hotelem už od svého odchodu z funkce předsedy představenstva
> oficiálně nefiguruje. Jsme přesvědčeni, že se s tři čtvrtě miliardou
> ze státního rozpočtu nakládá netransparentně, účelově a ještě k tomu v
> režii politicky dosazených funkcionářů.”

Obáváme se, že vedení města nemá ponětí, co se s Thermalem děje. Jestli je to záměrně, z nepozornosti, nebo jestli je zástupci ministerstva financí ani nezvou k jednání, netušíme. Jen bychom rádi podotkli, že rekonstrukce bazénu byla jedna z priorit hnutí ANO a primátorky Pfeffer-Ferklové ve volební kampani. Společně se sloganem, že má telefonní číslo na premiéra Babiše.

Paní primátorko, vezměte telefon a vytočte číslo premiéra a ministryně Schillerové. Rekonstrukce hotelu Thermal ovlivní podobu a chod města na nejbližší desetiletí. Likvidace jediného padesátimetrového bazénu v kraji, navíc s unikátním výhledem i jedinečným složením vody, by bylo pro naše město trestuhodné – v anketách o největších problémech se bazén Thermalu a chybějící možnosti koupání každý rok objevují na čelních pozicích.

Vyzýváme k dodržení usnesení a získání všech dostupných materiálů k rekonstrukci. Město musí vstoupit do procesu rozhodování o budoucnosti významné karlovarské dominanty.

![](/assets/img/posts/lht_stavba.jpg)
_Podle manažera rekonstrukce "je to zatím ve fázi projektové přípravy. Jde o zateplení pláště a rekonstrukce pokojů. Tam, kde to bude možné a dovolí to požární předpisy, se samozřejmě snažíme zachovat původní interiér“. Ale rube se fest..._
- - - 
