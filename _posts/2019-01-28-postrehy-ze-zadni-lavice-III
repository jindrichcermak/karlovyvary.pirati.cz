---
category: CLANKY
title: Postřehy ze zadní lavice III
date: 2019-01-14T12:00:00.000Z
author: Jindřich Čermák
authorId: jmeno.prijmeni    # uid nekoho z _people
image: https://pirativary.cz/wp-content/uploads/2018/11/karlovy-vary-volba-primatorky-181113-053_galerie-980.jpg
tags:
  - Postřehy ze zadní lavice
  - Zastupitelstvo
---
**Předně si asi položíte otázku, kam nám zmizel druhý díl. Postřehy z prosincového zastupitelstva se nám přes vánoční svátky poněkud zašantročili, takže budou doplněny později.**

Kompletní záznam jednání si můžete přehrát zde: [http://live.publicstream.cz/vary/1-jednani-zastupitelstva-mesta-karlovy-vary-dne-24-1-2019-470](http://live.publicstream.cz/vary/1-jednani-zastupitelstva-mesta-karlovy-vary-dne-24-1-2019-470). Bude vás to stát jen šest hodin vašeho života  ![😊](https://s.w.org/images/core/emoji/11/svg/1f60a.svg).

V klíčových věcech koalice hlasovala opět jednotně a nepřipustila žádné komplikace. Nicméně ani po necelých sto dnech vlády není představen žádný dlouhodobější plán, strategie, čeho chce koalice ANO, Karlovaráci, ODS dosáhnout. Zatím se stále pohybujeme v oblasti PR slibů ve stylu Marka Prchala…

![](http://pirativary.cz/wp-content/uploads/2018/11/karlovy-vary-volba-primatorky-181113-053_galerie-980.jpg)

Stručně, pokud se vám nechce číst celý článek:

-   **Koalice schválila rozpočet města – předpokládá se vyrovnaný, s příjmy i výdaji 1,373 miliardy korun**
-   **Významné městské organizace byly rozpočtově kráceny – zejména KSO a Infocentrum**
-   **Více peněz půjde neprůhlednou cestou – přes Nadaci města**
-   **Josef März /Karlovaráci/ přestal být uvolněným radním, kulturu má nově pod sebou jeho stranický kolega Pavel Bouška**
-   **Město definitivně smetlo ze stolu koncesní smlouvu k Alžbětiným lázním**
-   **Skupina pod vedením Petra Bursíka připraví alternativní variantu opravy Vřídelní kolonády**

**Rozpočet**

Základním materiálem zastupitelstva bylo schválení rozpočtu města na rok 2019. Oproti návrhu, který ještě před volbami představilo bývalé vedení města, nedoznalo výrazných změn. Ačkoliv se primátorka prsila, že „rozpočet nastartuje rozvoj města“, vypadá to spíše jako rozjezd se zataženou ruční brzdou. Některá vychvalovaná šetření (např. právní odbor) se jen přesunuly do „jiného hrníčku“ (soudní spory s KV Arenou).

Jako velmi problematické vnímáme značně optimistický odhad příjmů do rozpočtu města pro rok 2019. Odhaduje se nárůst o 70 milionů, o 10 % více než letos. Při zpomalování ekonomického růstu a rostoucí nejistotě se dá čekat spíše mnohem nižší růst. Ostatně v posledních letech se nárůst příjmů ze státního rozpočtu (neboli rozpočtové určení daní) pohyboval na úrovni 8-9 %.

Poprvé po dlouhých letech nebyl rozpočet prodiskutován s opozicí předem, tak se zásadní boj uskutečnil na zasedání zastupitelstva a to zejména mezi bývalým a současným vedením města. Z našeho úhlu pohledu se dlouhodobě neřeší netransparentní outsourcování některých služeb (např. bytové a nebytové prostory města), které stojí město celkem sedm milionů korun ročně. Tyto služby mají pod sebou společnosti, které jsou blízké současnému vedení města (a dokonce fungují i jako jednatelé některých městských firem), takže žádná výrazná změna se očekávat nedá.

Na největší škrty se musí připravit Karlovarský symfonický orchestr a Infocentrum města. Obě dvě organizace o zhruba tři miliony korun. Vlastní městské organizace jsou tak tlačeny k šetření (a možná větší efektivitě), ale například soukromý klub HC Energie Karlovy Vary, který má ročně z veřejných rozpočtů příspěvek 32 milionů korun (42 % rozpočtu) a loni vykázal zisk osm miliónů korun, šetřit nemusí. Proč je tomu tak kuriózně vysvětlila náměstkyně Zemanová /Karlovaráci/:

> Vlastní organizace mohou hospodařit lépe, chceme provést reorganizaci, tam ty prostředky snížíme. HC Energie hospodaří dobře, není dobré jim snižovat částku. Šli jsme do voleb s podporou kultury a sportu, tak to plníme.

Nutno poznamenat, že v minulém roce měla HC Energie zisk osm milionů. Jako soukromé s.r.o. vážně nemusí peníze městu vracet… Vzhledem k úspěchům Infocentra za různé produkty a služby se nabízí otázka, zda se nejedná o trestání úspěšných. Podle primátorky se dá práce Infocentra „dělat lépe a efektivněji.“ Nutno říci, že z celkového rozpočtu Infocentra 21 milionů korun se polovina dá na mzdové náklady (zejména zaměstnancům na dvou pobočkách) a na marketingové aktivity zbývá cca. pět milionů korun. Při snížení dotace o tři miliony si snadno můžete spočítat, kolik na marketing zůstane…

Obecně se rozdělování peněz posunulo do větší mlhy, například deklarované navýšení peněz do kultury a sportu může zůstat jen fikcí. Mrzí nás, že stále neexistuje jednoduchá verze rozklikávacího rozpočtu města tak, aby si každý občan mohl lehce najít kompletní údaje. Také chybí mapa investic, aby každý viděl, kam jdou investiční peníze města.

**Nadace města**

Městská nadace vznikla jako nápad velké koalice ODS-ČSSD v roce 2005. Původně měla sloužit k přerozdělování části peněz, které město dostává za povolování hazardních přístrojů. Jediným dlouhodobým výrazným přispěvatelem do nadace tak byla SLOT game Milutina Periče – v roce 2008 měl dokonce uhradit část splátky za budovu Lázeňské 1 právě příspěvkem do nadace (jednalo se o celkem deset milionů korun).

Už od počátku bylo jasné, že nadace bude čistě politickou hračkou – do správní rady byli dosazeni politici z těch správných velkokoaličních stran – současný předseda Jiří Vaněček (ODS) je v čele nadace od roku 2008, kdy vystřídal hrobnici karlovarské kultury Moniku Makkiehovou. Místopředsedkyně Jana Petříková (dříve ČSSD, naposledy kandidovala za Volbu pro Karlovarský kraj, která má blízko k Tomáši Hybnerovi a Haně Zemanové) je ve správní radě dokonce od roku 2006. Během těch dlouhých let nebyla žádná snaha od těchto představitelů nadace dát jí důvěryhodnou a transparentní tvář.

![](http://pirativary.cz/wp-content/uploads/2019/01/001.jpg)

_Jindřich Čermák se vyjadřuje k Nadaci města_

K tomuto kroku se zatím nechce uchýlit ani nové vedení města. Pro příští rok se počítá s navýšením příspěvku z 18,5 na 20 milionů korun. Nadace je netransparentním a čistě politickým orgánem. Nemusí vysvětlovat, komu a kolik peněz přiděluje, nemusí vysvětlovat, proč dává nulu. Zatímco v zastupitelstvu, výborech a komisích jsou zastoupeni politici napříč stranami a jednání jsou pod kontrolou, včetně veřejných zápisů, karlovarská nadace toto nemá.

Je otázkou, zda nové vedení půjde cestou větší transparentnosti nadace, nebo ta bude i nadále sloužit zejména jako průtokový ohřívač peněz pro profesionální sport. Zatím to vypadá spíše na druhou variantu.

**Vřídelní kolonáda**

Skupina kolem náměstka Petra Bursíka /ODS/ hodlá vypracovat alternativní plán k zatím jediné variantě opravy Vřídelní kolonády. Současný plán spočívá v přestěhování tzv. krenotechnologie (laicky řečeno to jsou trubky, kterými proudí vřídelní voda do hotelů a také do samotného výtrysku Vřídla) do prostor před kolonády, do míst bývalého domu Bílý lev. Po přestěhování by došlo k opravě sálu s výtryskem a následné navrácení trubek zpátky.

![](http://pirativary.cz/wp-content/uploads/2019/01/002a-1024x768.jpg)

_Vřídlo netryská…_

Náměstek Bursík přichází s tím, že by se trubky nestěhovaly, ale nad ně by se postavila konstrukce, která by je ochránila před stavebními pracemi. Samotná oprava by pak neměla toto srdce Vřídla ohrozit. Podle Bursíka je tato varianta rychlejší a levnější.

Kolonádu jsme si prohlédli a situace je vskutku havarijní a oprava musí začít co nejdříve. Na druhou stranu – v tomto případě se nevyplatí šetřit a přehnaně riskovat. Vřídlo je to nejcennější, co Karlovy Vary mají, to, co město udělalo jméno. Zaráží nás, že tato varianta se dostává k jednání až nyní, že předchozí vedení s ní reálně nepočítalo, resp. ji nepřipravilo k bližšímu projednávání.

![](http://pirativary.cz/wp-content/uploads/2019/01/002-1024x768.jpg)

_Strop místnosti s krenotechnologií. Tudy proudilo Vřídlo do sálu s výtryskem._

V tomto směru chceme rozhodovat maximálně odpovědně a informovaně. Podpořili jsme usnesení pro rozpracování Bursíkova nápadu, ale podpoříme tu možnost, která bude maximálně možně eliminovat rizika, které mohou nastat. Nechceme být zapsáni do historie města jako hrobaři Vřídla…

**Alžbětiny lázně**

Uzavřela se historie koncesní smlouvy, kterou zastupitelstvo definitivně odmítlo. Samotná myšlenka je určitě smysluplná, navržená koncesní smlouva nebyla z našeho pohledu výhodná a její definitivní konec rozhodně vítáme. Celé koncesní řízení bylo špatně vysvětleno směrem k veřejnosti a nejen pro nás zůstalo víc otázek než odpovědí.

Teď je potřeba zajistit, aby se z Alžbětiných lázní postupně stala výkladní skříň karlovarského lázeňství. Pomoci by mohlo znovuobnovení vědecko-výzkumného balneologického ústavu, jehož srdce by právě v AL sídlilo. I díky tomuto kroku by se peníze na rekonstrukci mohly najít v rámci státních dotací RE:Start.

**Personální změny**

Jsou spíše kosmetického charakteru. Uvolněný radní pro „jen kulturu“ Josef März nestíhal politickou činnost společně s odpovědnou pozicí v nemocnici, kde se k prvnímu lednu stal primářem. Například jeho účast na radách města byla 25%. Proto logicky byl tlak od opozice a koalice, aby hnutí Karlovaráci svou personální politiku přehodnotilo.

Nakonec se stalo tak na půl – März přestal být uvolněným radním a je jen radním řadovým, kulturu má pod sebou nově Pavel Bouška /Karlováraci/, taktéž jako neuvolněný. Připomínáme jen, že uvolněný znamená, že daný politik je uvolněn ze své práce, aby se mohl plně věnovat politické činnosti. Neuvolněný znamená, že danou věc koná vedle své dané práce (za zlomek odměny uvolněného).

Došlo na naše slova, že souběh náročné práce a politické funkce bude takřka nemožný. Možná i díky tomuto kroku dostala kultura pořádné rozpočtové zásahy…

**A ostatní**

V rámci diskuse došlo například na projednávání situace ohledně hotelu Thermal. Podle novinových článků se začalo pracovat na rekonstrukci hotelu, ale městu, a o to méně veřejnosti, nebylo k tomuto vůbec nic předloženo. A tak ministerstvo financí maká:

-   bez architekta
-   bez transparetní soutěže
-   bez prezentace veřejnosti
-   bez vize
-   bez konzultace s autory
-   bez informací o dodavatelích
-   bez informací o provozovateli bazénu

Thermal je důležitou součástí města a srdcem filmového festivalu a vážně hrozí, že dojde ke „zbastlení“ stavby a prostoru. Prosadili jsme usnesení, kterým úkolujeme radu k získání všech možných informací k rekonstrukci. Věříme, že aspoň něco se po ANOlinii dostane i k veřejnosti.

Koalice rozhodla o snížení počtu jednání zastupitelstev na pouhých šest ročně. Další se tak bude konat až 2. 4. 2019, mezera je tak takřka 70 dní, což často nebývá ani o prázdninách. Je nám jasné, že opoziční názory nebývají ty z nejpříjemnějších, ale tím, že se omezí počet jednání, se kritika opozice nesníží  ![😊](https://s.w.org/images/core/emoji/11/svg/1f60a.svg).

Víte, jak se nejlépe dostat do představenstva městské firmy? Buďte zadobře s manželkou! Nikdy nevíte, kdy se stane primátorkou nebo hejtmankou.

Je to komické, ale v představenstvu Karlovarské teplárenské sedí jak manžel hejtmanky Jan Mraček, tak Petr Myšák, který je společně s manželem primátorky Tomášem Pfefferem jednatelem společnosti Seniormed. Ukazuje se, že politické dosazování do městských firem dostalo zcela nový rozměr a budou nově řízeny jako rodina.

Už je líp?
