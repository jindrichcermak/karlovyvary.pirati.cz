---
layout: page
title: Program pro komunální volby 2018
campaignGroupUid: radnice
---
![](/assets/img/posts//prog01_zdroje.png) 
## Zdravé zdroje, aneb péče o rozvoj města

Lázeňství v Karlových Varech stojí na jedinečných přírodních zdrojích. Primárními potřebami jsou tedy náležitá péče o tyto zdroje a rozvoj znalostí a způsobů jejich využití.

Podpora lázeňství by měla v první řadě směřovat k uspokojení těchto potřeb, např. podpora vzniku studijních oborů balneologie a hydrogeologie. Absence těchto studijních oborů má negativní dopad nejen na lázeňství (nedostatek odborníků v oboru), ale také na odliv mladých lidí z kraje.

Pro zvyšování kvality lázeňské péče a udržení statutu světového unikátu je velmi důležité obnovit vědecko-výzkumné aktivity a usilovat o pozici světového lídra v oboru.

Obyvatelé lázeňského města musí mít k dispozici kvalitní nabídku lázeňských služeb – veřejné lázně, jinak nemají žádný benefit vyplývající z trvalého  žití v lázních. Chceme změnit současný stav, kdy domácí obyvatelstvo má velmi omezený reálný kontakt s jedinečností přírodních zdrojů jejich města.

---

![](/assets/img/posts//prog02_prace.png) 
## Dobře placená práce **co vás baví?**

V ideálním světě samozřejmost, bohužel jaká je realita v našem městě všichni víme. Lokální zaměstnavatelé jsou ve velké míře soukromé subjekty – čili nelze z pozice města ovlivnit jejich zaměstnaneckou či platovou politiku. Co však z pozice města lze, je motivovat zaměstnavatele aby nabízeli zaměstnancům lepší

pracovní i platové podmínky. Zejména v oblastech souvisejících s podstatou Karlových Varů – lázeňství, hotelnictví, gastronomie.

Hodláme zprůhlednit výběrová řízení na pracovní pozice v rámci samosprávy i městských společností a maximálně tak využít profesních odborností obyvatelstva.

Zároveň se budeme snažit nalézt zdroje financování platů odborníků potřebných pro správné fungování města a městských společností tak, aby byly alespoň na platové úrovni managera v Lidlu.

---

![](/assets/img/posts//prog03_bezp.png) 
## Kdo si hraje, nezlobí, **aneb bezpečné ulice**!

Dostupné bydlení, dobře placená práce, dostatek sportovního i kulturního vyžití, široké možnosti celoživotního vzdělávání. To jsou základní atributy spokojeného života bez stresu, v klidu a v míru. Přesně proto na ně také myslíme v našem programu 😉.

Hodláme maximálně podpořit aktivity spolků a organizací v oblasti kriminální a drogové prevence mládeže i dospělých, jako jsou Centrum pro mládež a alternativní sporty nebo Centrum zdraví a bezpečí. Navýšíme počet asistentů prevence kriminality v problémových lokalitách města.

---

![](/assets/img/posts//prog04_vp.png)
## Veřejný prostor; zdravé ulice a budovy

Nejvyšší prioritou je v současné době úspěšné dokončení Územního plánu a Plánu udržitelné městské mobility a Generelu dopravy a následné zajištění jejich důsledné aplikace.

Budeme ve spolupráci s KAMKV iniciovat vznik komunikační platformy o veřejném prostoru a jeho funkcích.

Vize a priority pro město by neměly vycházet pouze od aktuální politické reprezentace, ale musí vzejít z otevřené diskuze mezi odbornou veřejností, obyvateli města a politickou reprezentací, a měly by přesahovat jedno volební období.

Vstup do UNESCO vnímáme jako příležitost pro rozvoj lázeňství a cestovního ruchu, zároveň je ale nutné věnovat dostatečnou pozornost zátěži, kterou to pro město přináší, především pro infrastrukturu.

---

![](/assets/img/posts//prog05_sport.png)
## Sportem ku zdraví, aneb pestý výběr sportovišť

Chceme aby byl v Karlových Varech dostatečně pestrý výběr sportovišť s kvalitním zázemím pro sportovce z řad široké veřejnosti.

Podpoříme projekty jednotlivých sportovních komunit na nová sportoviště a budeme je motivovat ke vzniku dalších projektů. Podpora bude

maximálně transparentní a spravedlivá všem organizacím, spolkům i sportovcům.

Peníze z rozpočtu města půjdou na vybavení sportovišť, nikoliv na platy profesionálních sportovců z komerčně oblíbených sportů.

Zjednodušíme a zelektronizujeme byrokracii při žádostech o grant nebo dotaci na sportovní akci. Město bude partnerem, ne překážkou!

Budeme motivovat děti i dospělé ke sportovním aktivitám a zdravému životnímu stylu – například pohybové a výživové poradenství, pořádání kurzů a workshopů či příměstských táborů, vytvoření tradice Městských sportovních her, podpoříme otevření školních bazénů a hřišť pro veřejnost.

---

![](/assets/img/posts//prog06_kultura.png)
## Kultura i na periferii a celoroční přínos filmového festivalu

Vnímáme zcela tristní situaci s nedostatkem kulturního vyžití a chceme ji změnit! Především je třeba začít vnímat tuto problematiku jako jednu z prioritních pro rozvoj komunit v Karlových Varech a celkové kvality života obyvatel, ať už z pohledu kulturního konzumenta, nebo z pohledu umělce. Co hudební žánr, to jiná komunita lidí – chceme aby jsme si tu všichni “přišli na to svoje”. Proto jsme si jako jeden z prioritních cílů v případě silného mandátu od voličů stanovili vybudovat Městské kulturní a komunitní centrum:

Multifunkční areál s hudebním klubem, barem, kavárnou, koncertním či přednáškovým sálem, prostorem pro výstavy, otevřenou dílnou (pro kutily z paneláků), otevřenou hudební zkušebnou, komunitní zahradou či skleníkem, uměleckým ateliérem, a podobně.
Prostor pro umělecké a společenské aktivity široké veřejnosti, podpora místních spolků, iniciativ a umělců napříč žánry

Jako ideální pro náš koncept se zatím jeví prostor bývalé vodárny v Tuhnicích.

Projekt bude od začátku podroben velmi široké společenské diskuzi – tak aby byl celý projekt maximálně transparentní a tak abychom vybudovali něco, co bude opravdu k užitku nás všech.

---

![](/assets/img/posts//prog07_vzdelani.png)
## Vzdělání je investice do budoucnosti

Podporujeme rozmanitost a moderní pohled na vzdělávání, ať už na to školní či to celoživotní – formální i neformální.

Rádi bychom iniciovali diskuzi mezi odborníky a rodiči dětí školou povinných, o pestrosti nabídky základních škol v Karlových Varech. V případě všeobecné shody a dostatečného zájmu dětí a rodičů by město mohlo krom stávajících deseti základních škol s klasickou formou výuky zřizovat i školu s alternativní výukou, tak jak je tomu i v jiných městech ČR. Více o různých formách vzdělávání se dozvíte například na alternativniskoly.cz nebo na strýčku Googlovi.

Budeme usilovat o rozvoj vysokého školství ve městě zejména v oborech blízkých lázeňství. Vnímáme také nutnost zajistit absolventům takové školy budoucí uplatnění v našem městě, například v rámci výzkumných aktivit Balneologického institutu.

Přítomnost vysoké školy, potažmo jejích studentů, bude mít pozitivní vliv i na další oblasti života ve městě, jako jsou kultura či spolkové aktivity.

Nabízí se i možnost začít veřejně diskutovat o dalších oborech vhodných k vysokoškolskému studiu v našem městě – design, sklářství, a podobně…

---

![](/assets/img/posts//prog08_mag.png)
## Vary pod palcem, aneb otevřený magistrát

Mějte své město pod palcem, ať už ve smyslu kontroly jeho správců (politiků) nebo ve smyslu dostupnosti služeb úřadu online pro Vaše pohodlí – to je skutečné “smart city”. Lavičky s nabíječkou na telefon jsou jen doplněk.

Zmodernizujeme a zpřehledníme webové stránky města a vytvoříme propojenou mobilní aplikaci. Online služby občanům na pár kliků nabídnou:

- Informace spojené s chodem města (kontakty – včetně online messengerů,  provozní dobu, návody na řešení životních situací, objednání se online na úřad…)
 - Vyřízení pochůzek online (např. žádost o dotace, zábory, reklamy,
 předzahrádky, poplatky, pronájmy městských sálů apod.)
- Zasílání novinek a aktualit, platby v MHD a dalších městských organizacích, platby za parkování.
- Vizualizaci intenzity dopravy, volných parkovacích míst a pohybu  MHD v reálném čase, informace o uzavírkách a objížďkách.
- Moderní způsob nahlášení problému nebo závady ve městě (jdu – vidím problém – otevřu aplikaci v mobilu – vyfotím – odešlu).
- Hlasování v anketách na aktuální otázky – nikoliv však jen pro formu, jak je  tomu doteď zvykem. Ankety budou transparentní, nezmanipulovatelné a s vypovídající hodnotou. Každá anketa bude kontinuálně probíhat i v papírové  formě, pro ty kteří nejsou online.
- Hlasování o participativním rozpočtu, díky kterému budou mít obyvatelé  možnost rozhodnout, na které veřejné projekty vynaloží město peníze.  Participativní rozpočty běží již v desítkách obcí ČR a pomáhají k lepšímu zapojení občanů do komunitního života.

---

![](/assets/img/posts//prog09_naskok.png)
## Vary pro život, ne na skok aneb dostupné bydlení

Jako důležitý úkol vnímáme zajištění spokojeného života ve městě napříč generacemi a sociálními vrstvami obyvatel, jedině tak zajístíme městu přirozený demografický vývoj.

Budeme aktivně hledat možnosti k vybudování nájemních startovacích bytů pro mladé rodiny či sociálních bytů, abychom zamezili dalšímu obchodu s chudobou. Prověříme možnosti vybudování takových bytů v nevyužitých objektech města.

Budeme aktivně vyjednávat s investory plánovaných staveb ve městě, abychom dosáhli maximálního možného konsensu v otázce dostupného bydlení.

Podpoříme další rozvoj projektu Domova pro seniory ve Staré Roli a najdeme odpovídající objekt či místo pro zbudování Domova se zvláštním režimem.

Podpoříme stávající poskytovatele sociálních služeb a vytvoříme podmínky pro vstup nových – mapování a vzájemné síťování služeb. Finanční podpora a další rozvoj Domu dětí a mládeže a ZUŠ, Senior taxi nejen pro seniory – možnost i pro nemocné a zraněné.

---

![](/assets/img/posts//prog10_mag02.png)
## Magistrát bude oporou i rádcem všem aktivním lidem ve sportu i kultuře

Zjednodušíme a elektronizujeme byrokracii při žádostech o grant nebo dotaci na kulturní  a sportovní činnost.

Rozšíříme systém dotačních titulů, zajistíme jeho transparentnost a dostupnost všem aktivním občanům a spolkům.

Pro spolky, provozovatele kulturních zařízení a organizátory kulturních, sportovních a společenských akcí bude město partnerem, ne překážkou!

Dlouhodobě nevyužité městské objekty poskytneme za jednoduchých podmínek k realizaci celospolečenských projektů, samozřejmě s náležitou porcí transparence a prostoru pro širokou veřejnost při rozhodování o projektu, jak v rámci budoucí užitnosti, tak v rámci financování – participativního rozpočtu.

---

![](/assets/img/posts//prog11_cent.png)
## Živé město nejen přes festival; Vybudujeme městské kulturní centrum

Chceme aby žilo celé město, ne jen jeho centrum, proto se budeme aktivně snažit i o oživení periferie, například akcemi orchestru (Flashmob), putovními venkovními výstavami, festivalem typu „Mezi bloky“ a podobně. Budeme podporovat aktivní občany a spolky při realizaci podobných projektů.

Myslíme si, že Karlovy Vary nedostatečně využívají atraktivity Mezinárodního filmového festivalu. Jedinou celoroční připomínkou tohoto každý rok se opakujícího svátku filmu je Thermal, který i nadále devastuje svým přístupem Ministerstvo financí pod vedením Babiše a Schillerové (facebook.com/respektmadam). Budeme aktivně vyvíjet argumentační nátlak na ministerstvo, aby k rekonstrukci hotelu a bazénu přistupovalo jako k celku a s respektem k původnímu architektonickému návrhu – Thermal byl postaven jako chrám MFF a tak by tomu mělo být i nadále.

Zasadíme se o vybudování muzea MFF a vytvoření chodníku slávy s otisky chodidel filmových hvězd jako turistické atrakce s velkým potenciálem.

Zajistíme další rozvoj místního profesionálního souboru Městského divadla.

---

![](/assets/img/posts//prog12_zivnost.png)
## Podpora lokálních živnostníků jako vážených zaměstnavatelů

Město musí být partnerem pro lokální firmy a živnostníky, protože právě oni jsou srdcem lokální ekonomiky. Zavedeme poradenství a koučing pro začínající podnikatele či projekty abychom podpořili jejich životaschopnost. Vše samozřejmě v kooperaci se stávající podporou různých institucí.

Zajistíme Lepší informovanost a komunikaci s podnikateli a živnostníky, zejména před investičními akcemi města. Podpoříme rozvoj sociálních firem, chráněných dílen a alternativních způsobů podnikání.

---

![](/assets/img/posts//prog13_varyk.png)
## Aby Vary zůstaly Karlovy, aneb péče řádného hospodáře

Základní úlohou politika je vytvořit smysluplnou vizi pro město, zajistit dostatek prostředků pro chod a rozvoj a průběžně kontrolovat plnění a efektivitu.

Rozpočet města musí být podroben revizi, jak na straně výdajové efektivity, tak na straně příjmů. Příjmová oblast musí být posílena o vyšší využití dotačních titulů a o přímé příjmy města – například samostatně provozovat teplárnu, neprodávat vřídelní vodu pod nákladovou cenou, jednat o výši lázeňského poplatku apod.

Kontrolovatelným podkladem pro každého občana musí být přehledný a tetailní rozklikávací rozpočet, který ukáže množství přijatých a vynaložených prostředků. S výstupy pro porovnání s ostatními položkami našeho rozpočtu i rozpočty obdobných měst, a to včetně vývoje v čase a víceleté prognózy.

Město může a musí být dobrým hospodářem, jde pouze o to, zajistit řádné správce a jejich kontrolu. Je nutná revize stávajícího využití a správy veškerého městského majetku.

Nadace města nebude sloužit jako odklánění peněz z rozpočtu pro vybrané akce.

Politik si musí uvědomit, že po dobu výkonu funkce končí jeho podnikatelská aktivita navázaná na přímé výdaje města, protože se stává tvůrcem pravidel, správcem a kontrolorem.

Radní a zastupitel musí vždy rozhodovat informovaně, dle svého nejlepšího vědomí a svědomí, protože každé hlasování si musí obhájit jednak před občany města a kontrolními orgány, a především před sebou samým. Má právo a povinnost být plně informován.

Pozice na odborech, v představenstvech i jednatelé společností musí být vybíráni na podkladě odbornosti v transparentních výběrových řízeních.

Maximální důraz na koordinovanou spolupráci s krajskými institucemi, dotčenými obcemi, společnostmi, spolky a občany. Nutno vytvořit prostor pro maximální zapojení aktivních. Například podpořit vznik osadních výborů, dílčí participační rozpočty, elektronická hlasování.

---

![](/assets/img/posts//prog14_vasnazor.png)
## Váš názor nás zajímá (a ne jen jakoby)

Komunikovat (ať už tradičními či moderními online způsoby) se širokou i odbornou veřejností a maximálně jí vyjít vstříc, považujeme za naprostý základ pro pozitivní vývoj města! Nebudeme si o veřejných věcech šeptat jen proto, že veřejná argumentace je příliš dlouhá nebo složitá. Naopak! Poskytneme široké veřejnosti maximální množství podkladů a informací, aby si mohla svobodně utvořit ucelený názor na věc a mohli jsme tak společně vytvářet příjemné místo pro život – pro nás i budoucí generace.

Zasedání městského zastupitelstva a výborů zavedeme opět od odpoledne, aby se mohla pohodlně účastnit i široká veřejnost. K online přenosům ze zasedání zastupitelstva  zavedeme i online přenosy z jednání městských výborů. Zvýšíme četnost zasedání městského zastupitelstva na minimálně 10x ročně, Zveřejníme podkladové materiály zastupitelstva i pro veřejnost.

Hodláme maximálně zatraktivnit městská fóra v jednotlivých čtvrtích tak aby se jich účastnilo větší množství občanů a řešili skutečné problémy města.

Zavedeme jejich moderaci, online přenosy a interaktivní zapojení občanů.

V případě konání dalších referend dostanou petenti dostatečný prostor k představení svých zájmů.

V případě velkých investičních záměrů budeme včas pořádat veřejná projednávání a představení projektů. Situace s IDT nebo Alžbětinými lázněmi se nebude opakovat!

---

![](/assets/img/posts//prog15_dop.png)
## Plynulá doprava a dostupné parkování

V rámci zlepšení kvality dopravní obslužnosti centra i periferie je potřeba:

-  Optimalizace linek MHD, zejména návaznost na brzké spoje autobusů a vlaků.
-  Přidání spojů noční MHD, propojení Dolního a Horního nádraží
-  Podpora malých terminálů dopravy – návaznost městské a meziměstské dopravy.
-  Posilování smart prvků v dopravě – chytré zastávky či sledování MHD v reálném čase (už neběhejte zbytečně na autobus), monitoring volných parkovacích stání ve městě, plynulost dopravy a pod.
-  Budeme nakupovat nové autobusy MHD zásadně s klimatizací.
-  Podpora eko způsobů dopravy – elektrobusová linka jako pilotní projekt mezi Tržnicí a lázeňskou částí podél řeky.
-  Instalace dobíjecích stanic pro elektromobily.
-  Řešení dopravního terminálu (bez monstra u Tržnice).
-  Podpora výstavby parkovacích domů.
-  Prověření možnosti vybudování P+R parkovišť s návazností na MHD a železnici.
-  Podpora cyklodopravy – rozšiřování sítě cyklostezek a bikesharing (půjčovna kol) a elektromobility – půjčovna e-kol, e-koloběžek; městské nákupy elektromobilů.
- Připravení půdy pro vstup služeb sdílené ekonomiky (např. Uber).
-  Rozšíření rekonstrukcí místních komunikací a chodníků a to nejen v předvolebním čase!
